<body>
    <link rel="stylesheet" href="./txtstyle.css">
    <div>
        <p class="infoText">Omaha Beach var kodenavnet for den del af Frankrigs kyststrækning i Normandiet fra
            Sainte-Honorine-des-Pertes til Vierville-sur-Mer, hvor de allierede den 6. juni 1944 gik i land under
            Operation Overlord under 2. verdenskrig. Omaha Beach og den vestligere kyststrækning, som havde kodenavnet
            Utah, var de steder, hvor tropper fra USA gjorde landgang. Pointe du Hoc ligger på Omaha Beach.
            Hovedformålet med invasionen af Omaha Beach var at sikre stranden mellem Port-en-Bessin og floden Vire inden
            de allierede bevægede sig videre sydpå mod Saint-Lô. Invasionen af Omaha Beach blev den blodigste landgang
            for de allierede på D-dag, i alt døde her mellem 2.200-2.400 soldater. Dele af USA's 1. infanteridivision og
            29. infanteridivision mødte her tyskernes 352. infanteridivision, som var en af de bedst trænede på hele
            kyststrækningen. Dens tilstedeværelse kom som en overraskelse for de allierede, da tyskerne havde flyttet
            den dertil få dage før invasionen. Bombningerne af tyskernes bunkere før landgangen viste sig at være
            utilstrækkelig, og i den østlige del af sektoren nåede kun 5 af 32 kampvogne stranden. I den vestlige del af
            sektoren nåede de fleste kampvogne stranden, men mange blev ødelagt af det tyske artilleri. Det meste af
            stranden var dækket af miner, pigtråd, barrikader (Tjekkiske pindsvin) og tætte buske, som besværliggjorde
            de allieredes fremrykning. På trods af de store tab lykkedes det alligevel mindre grupper af allierede
            soldater at nedkæmpe den tyske modstand, invadere stranden og bevæge sig ind i landet herfra.</p>
    </div>
</body>